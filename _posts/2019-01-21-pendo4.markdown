---
layout: post
title:  Mido Learie con Cecilia
date:   2019-01-21 16:40:16
description: Finalmente abbiamo una barca
category: vela
tags: [barca]

---

Ieri partenza all'alba direzione Sesto San Giovanni (MI) per andare a prendere la barca. Dopo sei ore di viaggio sono li e contatto Fabio e Nadia per darci un appuntamento. Ci vediamo nel garage dove tengono le loro attrezzature per la nautica. Mi raccontano che sono appena tornati da una crociera in catamarano ai Caraibi... penso che fortunatamente in questa avventura la gente ed i racconti avranno un ruolo importante. Poi Fabio apre il garage e vicino al loro nuovo classe A, tre borse grigie che contengono l'happycat.

Fabio le apre e mi mostra l'happycat mentre Nadia mi racconta brevemente delle loro avventure. Sono davvero una bella coppia, con la passione del mare e della vela che hanno trasmesso anche al figlio. Prima bella sorpresa, le tre borse entrano nella mia macchina senza dover mettere le barre e con un po' di sforzo c'entrerebbero forse altre due persone. Una bella semplificazione per il progetto. Una delle borse pesa parecchio, ma le altre sono gestibilissime. Penseremo poi ad un eventuale frazionamento della borsa pesante.

Ci salutiamo augurandoci di rincontrarci magari in Sardegna dove campeggiano spesso, carichiamo e sono pronto a muovermi, ma non senza aver pensato ad un nome per il cat.

Essendo un catamarano gonfiabile con un progetto ambizioso, si chiamerà *Mido Learie*

La prossima tappa a Milano è la visita alla nuova piccolina di famiglia, Cecilia. E' nata da una decina di giorni e vorrei salutare lei, Eleonora e Tony. Come di consueto è un'improvvisata e sento Tony all'ultimo minuto. Questa volta però la sorpresa la fanno a me; sono in vista anche Emanuele, Francesca, gli gnomi e zia Aldina. Insomma grande rimpatriata improvvisata. Arrivo ed Eleonora allatta. Sebbene sia ormai una donna fatta nella mia testa è la cuginetta piccola. Ottimo risotto e arrosto, purtroppo niente vino che devo guidare e chiacchiere sulla maternità/paternità con ben due caffè pro-viaggio. Cecilia è davvero bellissima. Ripenso velocemente alle mie gnome ormai pre-adolescenti e mi viene un po' di nostalgia. Meglio ripartire.

Alle tre sono di nuovo in macchina e vai con altre sei ore di viaggio. Ad un centinaio di km da Roma mi viene sonno. Mi fermo in un area di servizio, chiamo Carlotta per avvertirla e mi faccio una pennicchella. Una delle buone abitudini di essere un camperista.

Finalmente intorno alle 10 di sera sono a casa. Scarico Mido Learie e vado a nanna. Buonanotte a tutti. 
