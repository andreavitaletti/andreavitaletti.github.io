---
layout: post
title:  Pendolare a Vela (the sailing commuter)
date:   2019-01-09 16:40:16
description: Il primo post sul pendolare a vela
category: vela
tags: [concetto]

---

Sono un velista appassionato. Mi piace andare per mare senza motore e dunque senza rumore, sentire il vento e il calore del sole, respirare la brezza e bagnarmi con gli spruzzi. Mi piace quel momento in cui la barca accelera di bolina, mi piace la sua inclinazione e le continue regolazioni del timone. Mi piace stare alla cappa e mangiare un panino. Mi piace l'onda e quando riesco a surfarla. Mi piace la calma e la soddisfazione quando rientri in porto. Mi piacciono le persone con cui ho intrapreso questo cammino, anzi questa rotta. 

Invece, non mi interessa la competizione. Per me arrivare primo non è importante. Ne riconosco il valore, ma non mi interessa. Tuttavia mi piacciono le prove, intese come il confronto con qualcosa di nuovo, non scontato e magari difficile.

Il **pendolare a vela** è appunto una prova. 

Voglio vedere se sia possibile circumnavigare l'Italia ripetendo di tappa in tappa questi semplici passi:

1. Arrivare nel luogo di partenza con la mia auto o magari col treno
2. Recarsi nel punto di partenza
3. Veleggiare fino al punto di arrivo
4. Recuperare la barca e tornare a casa

Chiaramente per poter superare questa prova è necessaria una barca trasportabile (sarà argomento del prossimo post), ma quello che voglio sottolineare qui è che ho una famiglia e una lavoro e non posso ne tanto meno voglio sottrarre troppo tempo a entrambi, però voglio dimostrare che con perseveranza e passione e senza lo stress del tempo si può fare, magari in buona compagnia ;-)

In altre parole, sono sicuro che per un velista "serio" queta prova possa risultare semplice, ma qui la questione è se un ricercatore, papà di mezza età, possa completare questa prova con soddisfazione rispettando le persone e gli impegni più importanti.

### Primissime stime

In passato, una [prova analoga](https://www.velaemotore.it/inizia-il-giro-ditalia-vela-983), ha previsto circa 1300 miglia per completare la circumnavigazione. Con questa stima, nell'ipotesi di 6 ore di navigazione al giorno, se l'imbarcazione (che vi ricordo è trasportabile e dunque relativamente piccola) facesse una media di 2 nodi ci vorrebbero circa 100 giorni. Però ci sono barche trasportabili che arrivano a 10 nodi in planata e che dunque potrebbero concludere il giro in 22 giorni. Probabilmente questi sono i due estremi ed è ragionevole supporre che con circa 70 giorni di navigazione si possa completare la prova. 

Un anno ha circa 52 settimane, diciamo che potrei dedicare qualcosa come 10 fine settimana l'anno a questa prova per un totale di 20 giorni e una decina di giorni nel periodo estivo. Quindi complessivamente 30 giorni l'anno. 

Insomma tirando le somma in 2 anni abbondanti potrei concludere la prova... ora si tratta di passare dalla teoria alla pratica.


